Title: Weerstandsband of gewichten? Een personal trainer geeft antwoord

Text: Je ziet steeds meer workouts met weerstandbanden. Omdat je er effectief je spieren mee traint. Omdat ze iets makkelijker in je huis passen dan een volledige gym. En omdat het net die extra boost aan je homeworkout geeft. Alles wat we op dit moment willen. Maar, waar train je eigenlijk het meest effectief mee? Losse gewichten of weerstandsbanden? Personal trainer Giuliana van de Ven geeft antwoord. This content is imported from {embed-name}. You may be able to find the same content in another format, or you may be able to find more information, at their web site. Weerstandband of gewicht: de verschillen ‘Wanneer je begint met fitness of andere krachttraining zijn weerstandsbanden perfect. Naar mate je meer stabiliteit ontwikkelt en je de oefeningen juist uitvoert, gaat dat ook makkelijker met dumbbells of andere gewichten. Het belangrijkste verschil is dat trainen met een elastiek zorgt voor meer stabiliteit, je hoeft daardoor zelf minder over controle te beschikken. Dus je linker en rechter bicep curl gaan gelijk aan elkaar omhoog en naar beneden. Met dumbbells is dat lastiger te controleren.’ Tegelijkertijd betekent dat volgens Van De Ven dus ook dat wanneer je links sterker bent dan rechts, je met gewichten dat verschil beter wegtraint. ‘Met losse gewichten train je specifieker en kun je op een bepaald gewicht blijven trainen totdat beide armen daar comfortabel genoeg mee zijn om door te gaan naar een zwaarder gewicht. Zo geef je de zwakkere kant de kans om bij te groeien tot beide even sterk zijn.’ De spiergroepen Het verschil zit ook in de spiergroepen die je traint. Met een weerstandsband is dat vaak een specifieke spier, terwijl je met gewichten eerder spiergroepen traint. ‘Met een elastiek is het eenvoudiger om te focussen op alleen de tricep, bicep of bilspier. Wanneer je met gewichten traint, zijn compoundoefeningen waarmee je grote spiergroepen traint zoals bij squats, deadlifts of bankdrukken, makkelijker uit te voeren.’ Welke materialen je gebruikt, heeft ook effect op de manier waarop je kracht zet. ‘Een elastiek zegt het al, dat gaat om elasticiteit. Hoe verder die rekt, hoe meer kracht je zet. Met gewichten train je juist tegen de zwaartekracht.’ Doe je een bicep curl met een weerstandsband, dan is het zwaarste punt wanneer het elastiek het meeste rekt. Met een dumbbell in je hand, begin je beneden licht, is deze het zwaarste bij het omzetpunt en wordt het daarna weer lichter. Switch van weerstandsband naar gewicht ‘Voor beginners of behoud van stabiliteit zijn weerstandsbanden ideaal. Wanneer je focust op spiermassa opbouwen, kunnen gewichten je beter vooruit helpen. Er zit een bepaalde limiet aan de weerstandsband. Dat bereik je met gewichten minder snel. Afhankelijk van de doelstelling en waar iemand nu staat, gebruik ik weer het elastiek’, legt Van De Ven uit. ‘Ik train met elastieken wanneer iemand lekker wil kunnen trainen, wat strakker wil worden, maar niet naar de sportschool wil (of kan) en zelf geen dumbbells heeft. Het is dus niet specifiek gericht op veel spiermassa aanmaken. Ook train ik met elastieken bij beginners en wanneer er klachten zijn in het lichaam of iemand helemaal scheef getraind is.’ Wanneer je de switch maakt van het elastiek naar gewichten, is het geen slecht idee toch nog eens naar het elastiek te grijpen. ‘Met de weerstandsband mobiliseer je de spieren. Je activeert ook je brein en laat alvast weten welke spieren aan de slag moeten. Wanneer je dit daarna met gewichten doet, zijn je spieren ‘wakker’ en kun je de oefening krachtiger en beter uitvoeren.’ Wanneer je wilt overstappen raadt de personal trainer aan uit te proberen hoeveel gewicht je aan kan. Het is namelijk moeilijk te zeggen aan hoeveel kilo een elastiek gelijk staat. ‘Neem daarom drie gewichten. Begin met het middelste en kijk wat je volhoudt. Aan de hand daarvan kun je zwaardere of lichtere gewichten pakken.’ Het lange elastiek De ene weerstandsband is de andere niet. Er zijn de kleinere, ronde elastieken die je bijvoorbeeld om je benen draagt. De langere elastieken die van je voet tot je schouder kunnen rekken. En zelfs weerstandsbanden met handvaten eraan. En die zijn er ook nog eens allemaal in verschillende zwaarte. Dus, welke kies je dan? ‘Met de lange elastieken met handvaten kun je ook thuis de meeste fitnessapparaten nabootsen. Je kunt er enorm mee variëren, meer dan met de korte ronde weerstandsbanden. Omdat er verschillende zwaartes zijn of je meerdere elastieken aan één handvat kan klikken, kun je het nog best zwaar maken hiermee’, aldus de personal trainer. This content is created and maintained by a third party, and imported onto this page to help users provide their email addresses. You may be able to find more information about this and similar content at piano.io